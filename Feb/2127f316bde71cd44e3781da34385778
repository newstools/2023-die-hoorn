SY is nie net ’n kranige fietsryer nie, maar ’n dinamiese jong vrou wat niks minder as 100% gee in alles wat sy aanpak nie.Charlissa Schultz (20) van Oudtshoorn is onlangs gekies om deel te neem aan die CAC African Track Champs, wat van 5 tot 9 Maart in Kaïro, Egipte plaasvind.Wat hierdie jaar meer uitdagend maak as die vorige keer wat sy daar was, is dat sy nou in die Elite Women’s-kategorie deelneem, waar die kompetisiepoel groter en meer uitdagend is.Charlissa neem in die Endurance-kategorie deel, wat bestaan uit verskeie uitdunne oor ’n afstand van 7.5km, oor verskeie rondtes op ’n toe baan.Sy studeer tans vir haar BSc-graad in fisioterapie by Universiteit van Stellenbosch en is in haar derde jaar.Sy ry daar vir ’n klub genaamd “Reach for Rainbows” en Charlissa vertel dat sy en haar spanmaats baie geheg is aan mekaar.Behalwe om mekaar te ondersteun en te motiveer ontspan hulle ook saam wanneer hulle “ten pin bowling” gaan speel of see toe gaan vir die dag.“As sy nie agter die boeke is nie, oefen sy sewe dae ’n week,” vertel haar ma, Sonja Schultz.Dit het nog glad nie verander nie. Tydens ’n onderhoud met Die Hoorn in 2021 oor haar planne ná matriek, het sy die volgende gesê: “As ek nie agter die boeke sit nie, is ek op ’n fiets besig om te oefen vir die volgende kompetisie.”Charlissa weet wat sy in die lewe wil hê en is nie net besonder pligsgetrou nie, maar ook vasbe-rade om haar doelwitte te bereik.Haar leuse in die lewe is “hoekom mik vir minder as 100%, jy mik vir dit wat jy wil hê”.Sy was in 2020 die topleerder by Langenhoven Gimnasium op Oudtshoorn – sy het sewe A-simbole in die matriekeindeksamen behaal met ’n gemiddeld van 89%.Corné Bence, voorsitter van die Wes-Kaap Fietsryvereniging, het ’n groot invloed op haar lewe en volgens Charlissa praat hy haar moed in, gee raad of help met strategie waar en wanneer dit nodig is. Charlissa is hierdie week in Oudtshoorn om deel te neem aan die SA Padfietswedren wat van gister (Woensdag 8 Februarie ) tot Sondag 12 Februarie hier aangebied word.Hoewel sy baie opofferings vir haar sport maak en min mense soms verstaan hoekom sy dit doen, kan daar net gekyk word na haar lang lys prestasies sedert sy begin fietsry het.In 2019 het sy vir die eerste keer in haar Junior Protea-kleure aan die African Continental Championships (Afcon) in Ethiopië deelgeneem.In 2020 het sy weer in haar juniorkleure aan Afcon deelgeneem.Sy het verskeie kere haar Wes-Kaap-kleure vir pad- en baanfietsry ontvang en kan ook spog met verskeie SA titels vir baanfietsry. In 2019 het sy vir ses weke in Europa gaan fietsry.Charlissa verkies padfietsry bo bergfietsry, nadat sy ’n ongeluk met haar bergfiets gehad en haar arm gebreek het.Ten spyte van die gebreekte arm het sy aanhou oefen op haar oefenfiets tuis. Sy is ook baie dankbaar vir haar pa wat haar ondersteun om haar droom te verwesenlik.Hou gerus dié talentvolle sportvrou dop, sy gaan beslis bo uitkom en Oudtshoorn en fietsry se naam hoog hou. Die Hoorn is opgewonde oor wat sy nog alles gaan vermag. (Deur Angelique Erasmus)